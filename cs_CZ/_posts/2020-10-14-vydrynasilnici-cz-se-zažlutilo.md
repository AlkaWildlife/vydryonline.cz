---
title: Vydrynasilnici.cz se zažlutilo
published: true
image: /media/mapa.jpg
listing_thumbnail: /media/mapa_274.jpg
description: >-
  Na vydří mapě www.vydrynasilnici.cz se v severních Čechách zažlutilo. Co to
  znamená? 
date: '2020-10-14'
lang_alternatives:
  en_GB: {}
category: news
layout: news
---
Na vydří mapě [www.vydrynasilnici.cz](www.vydrynasilnici.cz) se v severních Čechách zažlutilo. Co to znamená? 

V rámci projektu Lutra lutra, který probíhal celé tři roky, jsme postupně prošli všechny toky, zjišťovali jsme kde jsou vydry, jak často toky využívají, co zde žerou, jestli zde mají dostatek vhodného prostředí a také jestli je pro ně tok průchozí a jestli jsou tam i nebezpečná místa. 

A těch problematických míst jsme našli hodně! Na středních i malých tocích a kanálech jak přímo v Krušných horách, tak dole v Mostecké pánvi se nachází mnoho jezů, které vydry nepřekonají. Musí vylézt na břeh a dostanou se do intravilánu obcí či na silnici. Mnoho malých toků je také pod silnicemi svedeno do malých propustků, místo aby zde byl most. Když je vody více, vydry propustkem plným vody nejdou, bojí se. A tak jej obchází a opět se dostanou na nebezpečnou silnici. 

Hodně míst se dá velmi jednoduše vylepšit. Ještě nám zbývají poslední tři měsíce projektu, a tak doufáme, že se nám alespoň některé z nich podaří upravit. 
Vy si mezitím můžete prohlédnout naši [mapu](http://www.vydrynasilnici.cz/cs?layers=35,42,41,40), kde jsou tyto riziková místa pro vydry vyznačená. 

![otter dangerous place](/media/lužec1.jpg)

_Propustek na přítoku Lužce u obce Červený Hrádek. Propustek je velmi malý a se schodem. Vydry tak nejdou propustkem, ale vrchem přes silnici._

__

![otter dangerous place](/media/dscn1097.jpg)

_Flájský potok v Českém Jiřetíně. Potok pod silnicí protéká podmostím, které je vlastně v pořádku. Jenže od mostu vedou kolmé zdi až k jezu. Vydry, které putují tokem narazí na jez, který nepřekonají. Pokud chtějí pokračovat dál proti proudu musí na břeh a přes parkoviště a silnici se dostanou znovu k řece, pokud to přežijí._ 

![otter dangerous place](/media/zdirnicky.jpg)

_A co tady? Jez vydra nepřekoná a boční zdi také ne. Klasický problém v našich městech. Pokud chce vydra putovat dál proti či po proudu musí na dlouhé desítky metrů ven z „koryta“ tohoto „kanálu“. A kam se dostane? Do intravilánu Předlice, místní části Ústí nad Labem  - domy, jedna silnice, druhá silnice, železnice i dálnice. To vše si může prohlédnout._
