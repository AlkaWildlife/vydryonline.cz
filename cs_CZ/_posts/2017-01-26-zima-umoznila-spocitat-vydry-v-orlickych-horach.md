---
title: Zima umožnila spočítat vydry v Orlických horách
image: "/media/20170119_125112_610.jpg"
published: true
date: 2017-01-26
category: news
layout: news
---
**Lidéřovice, 26. 1. 2017 – Vydra říční je naše největší šelma žijící
v řekách a rybnících. Letošní zima se sněhovou nadílkou a tuhými mrazy
umožnila odborníkům spočítat, kolik vyder žije v Orlických
horách. Šest dospělých zvířat a dvě mláďata je výsledek, který
ukazuje, že populace vyder v CHKO Orlické hory je stabilní a počet
odpovídá úživnosti prostředí.**

„*Vydra říční je naše původní šelma, která v minulosti doplatila na lov,
znečištění a regulace našich toků. Na našem území byla téměř vyhubena,
vracet se začala až v 90. letech 20. století. Dnes je chráněným
druhem a od roku 2009 je její ochrana zastřešena celostátním Programem
péče, jehož součástí jsou samozřejmě i opatření zaměřená na sledování
stavu populace*,“[^1] uvádí Jitka Větrovcová, koordinátorka tohoto
Programu z Agentury ochrany přírody a krajiny ČR (AOPK ČR).

Jednou z metod sledování populace vyder je stopování zvířat na
čerstvém sněhu. Umožní to nejen potvrdit výskyt, ale také poměrně
přesně určit, kolik zvířat v určité oblasti žije. Kateřina
Poledníková, zooložka z ALKA Wildlife, o.p.s. metodu blíže vysvětluje:
„*Pro stopování je potřeba splnit hned několik podmínek. Musí
napadnout čerstvý sníh, aby byly vidět stopy z jedné noci, což umožní
rozpoznat jednotlivé stopní dráhy a tedy odlišit jednotlivé
jedince. Musí být z velké části zamrzlé toky, aby vydra vylezla z vody
na sníh či led a stopy udělala. A musíme zkoordinovat hned několik
expertů, kteří stopy poznají, aby všichni vyrazili ve stejný den
a stopy počítali. Letošní tuhá zima nám po letech umožnila takové
stopování zorganizovat. Ve spolupráci s pracovníky AOPK ČR, Správy
chráněné krajinné oblasti Orlické hory bylo provedeno stopování
v celých Orlických horách.*“

![](/media/IMG_7230_610.JPG)

Akce se zúčastnilo 15 expertů, kteří zkontrolovali všechny vodní toky
a plochy na území chráněné krajinné oblasti. „*Zjistili jsme, že na
území CHKO žije 6 dospělých zvířat. Z nich jedna samice se letos stará
o dvě mláďata, která ji ještě i teď v zimě doprovází*,“ odhaluje
výsledek Kateřina Poledníková. Zoolog AOPK ČR, Správy CHKO Václav
Pavel k tomu doplňuje: „*Počty vyder se zdají být v Orlických horách
stabilní. Společné stopování se nám podařilo zorganizovat i v roce
2013 a výsledek byl tehdy srovnatelný – sedm dospělých jedinců a tři
mláďata. Pravidelně nacházím vydry na Divoké Orlici, která tvoří
jejich hlavní centrum výskytu v Orlických horách.*“

Výsledek hodnotí Kateřina Poledníková slovy: „*Počet zjištěných vyder
odpovídá hustotám vyder v prostředí horských pstruhových toků. Vydry
jsou teritoriální zvířata, každý jedinec si hlídá svůj domovský okrsek.
V horských oblastech se tak počty pohybují v rozmezí 3–4 dospělých
zvířat na 100 km<sup>2</sup>. CHKO Orlické hory má 204 km<sup>2</sup>.*“

![](/media/B_l_04_610.jpg)

Sčítání vyder je prováděno v rámci projektu [Realizace vybraných
opatření Programu péče pro vydru říční v ČR][2].

![](/media/loga_mgs_stojato_mm.jpg){: .wysiwyg-float-left}*Podpořeno
grantem z Islandu, Lichtenštejnska a Norska.*

*Tato akce byla realizována za finanční podpory EHP fondů 2009–2014
a Ministerstva životního prostředí. Za její obsah je výhradně
odpovědná ALKA Wildlife, o.p.s. a nelze ji v žádném případě považovat
za názor donora nebo Ministerstva životního prostředí.*

<div class="clearfix"></div>

 

[^1]: Program péče pro vydru říční by měl zajistit, aby tato krásná šelma v naší přírodě zůstala a zároveň by měl přispět k řešení narůstajících konfliktů mezi ochranou vydry a zájmy rybářských subjektů. Více o Programu péče najdete na: [http://www.zachranneprogramy.cz/index.php?docId=2560&spec=zivocichove][1]


[1]: http://www.zachranneprogramy.cz/index.php?docId=2560&spec=zivocichove
[2]: /projekt
