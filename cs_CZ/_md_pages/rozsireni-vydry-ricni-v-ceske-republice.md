---
title: Rozšíření vydry říční v ČR
permalink: "/vydra/o-vydre/rozsireni-vydry-ricni-v-ceske-republice"
long_title: Rozšíření vydry říční v České republice
published: true
listed: true
position: 1
layout: two_columns_page
---
V České republice vydra říční zaznamenala výrazné změny v početnosti.
Dle dostupných historických údajů byla vydra až do poloviny 19. století
rozšířena po celém území České republiky. K výrazným změnám areálu
i početnosti došlo v průběhu druhé poloviny 19. a během 20. století.
Vlivem pronásledování pro kožešinu, hospodářských škod na rybách, ale
také regulací řek a znečištěním vod vydra téměř vyhynula. Během
posledních desetiletí její stavy opět vzrůstají a vydry se vrací do
oblastí, kde již delší dobu nebyly.

Opakovaný monitoring populace ohroženého druhu je základním kamenem pro
sledování stavu a vývoje jeho populace. Tyto informace jsou pak
základním zdrojem pro rozhodování v rámci péče o daný druh. Monitoring
je proto povinností vyplývající ze Směrnice č. 92/43/EEC, o ochraně
přírodních stanovišt, volně žijících živočichů a planě rostoucích
rostlin. V případě vydry říční v České republice je povinnost
monitoringu také zakotvena v Programu péče pro vydru říční (*Lutra
lutra*) v České republice v letech 2009–2018. Celorepublikové mapování
výskytu druhu je jednou z pěti metod monitoringu vydry říční v České
republice. Doposud se mapování podařilo na národní úrovni zorganizovat
4×.

Poslední celostátní mapování rozšíření bylo provedeno v roce 2011.
Mapování proběhlo pomocí hledání pobytových znaků modifikovanou
standardní metodou IUCN. Jako základní čtvercová síť pro mapování byla
použita národní síť S-JTSK. Celkem bylo zkontrolováno 2546 bodů ve
667 kvadrátech, respektive 2425 podkvadrátech. Deset dalších kvadrátů,
respektive 123 podkvadrátů, bylo označeno jako „bez vody“.

![](/media/vydra_2011.jpg){: .wysiwyg-float-left}*Výskyt vydry říční
v České republice v roce 2011 (Poledník et al. 2011).*

Z celkového množství 667 kvadrátů je 251 plně pozitivních (37 %),
u 169 kvadrátů (25 %) byly obsazeny tři podkvadráty, 114 podkvadrátů
(17 %) bylo obsazeno z jedné poloviny a v 97 kvadrátech (15 %) byl
obsazen pouze jediný podkvadrát. Celkem tedy v roce 2011 bylo
pozitivních je 95 % kvadrátů pozitivních. Neobsazené na území státu
zůstávají pouze tři kvadráty v severních Čechách, dva v Praze, jeden ve
východních Čechách a 18 kvadrátů na jižní Moravě. Absence vyder ve
jmenovaných oblastech je dána jednak historicky (oblasti nejdále od
zdrojových populací), ale také pravděpodobně nevhodným prostředím
v těchto oblastech.

[Polednik L., Poledníková K., Beran V., Čamlík G., Záptočný Š. a Kranz
A. (2011): Rozšíření vydry říční v Ćeské republice v roce 2011. Bulletin
Vydra 15: 22–28](/media/Polednik_etal_22_28.pdf)
