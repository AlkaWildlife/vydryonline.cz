---
title: Program péče
permalink: "/vydra/o-vydre/program-pece"
image: "/media/vydra4B_610.jpg"
long_title: >-
  Program péče pro vydru říční (*Lutra lutra*) v České republice
  v letech 2009–2018
published: true
listed: true
position: 8
layout: two_columns_page
---
Program péče pro vydru říční v ČR je rámcovým materiálem, jehož smyslem
je zajištění koncepčního dlouhodobého přístupu k ochraně druhu. Je
souborem ochranných, managementových, legislativních a popularizačních
opatření zajišťujících péči o tento druh. Časový horizont účinnosti
Programu péče je 10 let.

Aktuální program péče pro roky 2009–2018 byl přijat ministerstvem
životního prostředí ČR 12. října 2009. Vydra se tak stala spolu
s perlorodkou říční, syslem obecným a užovkou stromovou dalším druhem
ohroženého živočicha, pro něhož je tento program vytvořen. Dokument
vytvořilo AOPK ČR ve spolupráci s externími odborníky.

V České republice se vyskytuje mnoho rostlinných i živočišných druhů,
které jsou ohroženy vyhynutím. Cílem ochrany přírody je zajistit, aby
všechny tyto druhy zůstaly součástí naší fauny a flóry. Cesty k dosažení
cíle mohou být různé, od pasivní (legislativní) ochrany, přes vymezování
chráněných území až po zabezpečování potřebného managementu
prostřednictvím dotačních titulů. Pro některé druhy však tyto nástroje
samy o sobě nestačí a je nutné jejich pečlivé sladění a doplnění dalšími
typy opatření. Pro ty nejvzácnější se připravují záchranné programy.
Vydra je však zároveň druhem, který působí značné škody na rybích
obsádkách v nádržích vybudovaných za účelem chovu ryb. Patří tedy ke
klasickým konfliktním druhům, u nichž se úsilí o záchranu dostává do
rozporu s ochranou hospodářských zájmů rybářských subjektů. Vydra sice
v současné době není přímo ohrožena vyhynutím, avšak podmínkou jejího
přežití v našich poměrech je právě vyřešení konfliktu její existence se
zájmy rybářství. Pro konfliktní druhy se pak nevytváří tzv. záchranné
programy, ale tzv. programy péče.

# Dlouhodobý cíl programu péče

Zajistit nezhoršení stavu z hlediska velikosti populace a plochy areálu
rozšíření vydry říční v rámci ČR. Za současný areál rozšíření se pro
účely tohoto programu péče považuje areál zjištěný v rámci celostátního
monitoringu v r. 2006 a monitoringu okrajových oblastí výskytu
v r. 2008. Za zmenšení areálu se považuje úbytek trvale obsazených
kvadrátů nebo úbytek přechodně obsazených kvadrátů o více než 20 %.

# Hlavní okruhy opatření

* osvěta cílových skupin, zejména rybářů, a tím zlepšením jejich vztahu
  k vydře
* minimalizace negativních vlivů dopravy na vydří populace
* výzkum zaměřeným na nové poznatky z biologie a ekologie druhu
* ekonomické nástroje a informováním o nich

Hodnocení naplňování cílů a účinnosti navržených opatření bude zajištěno
pravidelným monitoringem.

[Program_péče (pdf;
4,59 MB)](/media/program-pece-pro-vydru-ricni-2009-2018.pdf)
