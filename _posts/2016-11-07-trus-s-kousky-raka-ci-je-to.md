---
title: Trus s kousky raka – čí je to?
author: katerina-polednikova
date: 2016-11-07
category: user-answers
tags:
- trus
- pobytové znaky
layout: user_answer
---
Na kameni v řece byl nalezen tento trus (délka cca 5 cm). Dotaz je, kdo
je „autorem“ tohoto trusu a jak se to pozná?

![](/media/152_610.jpg)

Jedná se o trus plný drobných kousků raka. U nás raky konzumuje
především vydra a norek americký. Dle velikosti na fotografii (odhad je
tloušťka 0,7 – 1 cm) jde pravděpodobně o vydru. Typický vydří trus je
velmi tekutý a „beztvarý“. Pokud ale vydry konzumují raky, tvar jejich
trusu je jiný – vytvoří se takovýto válec. Trus s rakem od norka je
stejně tenký jako jeho „normální“ trus, tedy cca 4 mm tloušťka. Jistotu
získáte čichem – vydří trus (i ten s raky) voní rybinou, v norčím trusu
je vždy cítit zápach, který znáte ze zvěřince, zoo.

![](/media/mix_019_610.JPG)

Značkovací místo vyder – vydry spolu pomocí trusu komunikují a takovéto
uskupení je pak typické. Norek velmi nepravidelně vytváří latríny, ale
velmi zřídka, pak je tam toho trusu opravdu hodně na jedné hromádce, ale
nebývá to na exponovaném místě, jakým kameny jsou.

![](/media/mix_029_610.JPG)

Zbytky raka – pokud najdete jen zbytek raka, nelze s jistotou říci, kdo
je původcem. Pokud je v okolí výše vyfocený trus, logicky to vypadá na
stejného původce, tedy vydru. Ale pozor, raci jsou oblíbenou potravou
jak vydry, tak norka a oba druhy se u nás již vyskytují plošně. Tedy je
docela pravděpodobné, že pokud je na toku raků hodně, budou si tam na
nich pochutnávat oba.
