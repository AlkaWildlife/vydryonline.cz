---
title: 'Mezinárodní den vyder: 27. 5. 2015'
image: "/media/otterday_610.jpg"
published: true
date: 2015-05-27
category: news
layout: news
---
Vydry jsou okouzlující vodní predátoři, ale zároveň i ohrožená skupina
živočichů, která doplácí na znečištění vod, likvidaci mokřadů a poptávku
po vydří kůži. Podle Grace Yoxon z Mezinárodního fondu pro ochranu vyder
(International Otter Survival Fund) „Na celém světě žije 13 druhů
vyder, z nichž u devíti je zřejmý klesající trend.“

Přestože je asi na první pohled nepoznáte, jsou mezi vydrami velké
rozdíly. Vydry jsou semiakvatické šelmy, což znamená, že ke svému životu
potřebují vodu. Vydry mořské tráví ve vodě nejvíce času – ve vodě loví,
spí i se starají o své mládě, které vozí na břiše. Podél mořského
pobřeží se ale také můžete setkat s dalšími druhy vyder, např. i u nás
žijící vydrou říční, nebo vydrou kanadskou. Tyto druhy však ke svému
životu kromě mořské vody potřebují i tu sladkovodní. Podél řek, rybníků
a jezer žijí vydry na celém světě kromě Austrálie. Jakožto predátoři
vodních živočichů se většinou živí rybami, ale některé druhy se zaměřují
i na jiné vodní živočichy jako např. vydra malá či africká, které se
specializují na kraby nebo již zmíněná vydra mořská, která na mořském
dně hledá ježovky. Díky této specializaci pak vedle sebe může žít i více
druhů: v jižní Asii vedle sebe žijí hned tři druhy: vydra malá,
hladkosrstá a chluponosá. Vydry jsou převážně samotářsky žijící lovci,
což platí i pro naši vydru říční. Potkáte-li někde více jedinců pospolu,
je to samice, která vodí svá mláďata. Výjimkou jsou dva druhy vyder:
vydra obrovská, obývající velké řeky jižní Ameriky. Váží až
30 kilogramů, a žije trvale v 5–8 členných skupinách, které velmi
efektivně společně loví. Druhým příkladem je vydra malá, dorůstající
maximálně 5 kg. Ty, tvoří skupiny i o více rodinách. Většině druhů se
věnuje řada vědeckých i ochranářských týmů.

![](/media/Vydra-ricni-948a_300.jpg){: .wysiwyg-float-left}Co však
mají všechny vydry společného je, že jsou vždy predátorem na vrcholu
potravního žebříčku, a jsou proto přirozeně ukazatelem stavu svého
životního prostředí – vodních toků, nádrží, moří, ale i jejich
nejbližšího okolí. Proto je silně ohrožuje destrukce a znečištění
vodního prostředí. Do vodních toků a následně i nádrží na nich a mořích
na jejich konci teče veškerý odpad a splach. Vydry trápí těžké kovy,
chemizace v zemědělství, moderní používání hormonů a antibiotik, v 
mořích jsou to ropné havárie. Vydry se také bohužel stále loví, ať už je
lov legální či ilegální v závislosti na statutu vyder v daném státě.
Loví se pro maso, kůži, jako trofej a jako škodná.

„V moderních zemích pak přibyl ještě další negativní faktor ohrožující
vydry, a tím je autodoprava. V rámci našeho výzkumu ročně sesbíráme na
silnicích až 40 zajetých vyder,“ doplňuje Kateřina Poledníková z ALKA
Wildlife. „U nás je navíc problém i nelegální lov, který se k tomu
přidává.“

I přes všechny tyto problémy se vydra říční v České republice pomalu
vrací do našich řek. Díky zvyšující se čistotě vod tady má znovu dobré
podmínky k životu a pokud se kvalita vody udrží a člověk bude vydru
tolerovat ve svojí blízkosti je naděje na přežití naší vydří populace
velice dobrá.
