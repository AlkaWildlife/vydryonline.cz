---
title: 'TZ: Na silnicích umírá stále více chráněných vyder'
image: "/uploads/072_610.JPG"
date: 2016-05-03
category: news
layout: news
---
Tisková zpráva organizace ALKA Wildlife, o.p.s.

**3. května 2016, Lidéřovice**

# Na silnicích umírá stále více chráněných vyder. Mapová aplikace ukáže, kde jsou nejvíce riziková místa

Silniční doprava stále více ohrožuje chráněné vydry říční. Ročně je
nalezeno kolem padesáti takto uhynulých zvířat a jejich počet stále
stoupá. Na vině je zejména rostoucí intenzita dopravy a nevhodné
stavební řešení dopravních komunikací, které neumožňuje vydrám jejich
bezpečné překonání. Nová mapová aplikace [www.vydrynasilnici.cz][1] má
pomoci při řešení tohoto problému.

Stříbrná Skalice, Jelení u Bruntálu, Trstěnice u Moravského Krumlova,
Slavětice, Úsilné u Českých Budějovic, Oleksovice, Třeštice, Koloděje
nad Lužnicí, Obědovice – to vše jsou obce, kde jen od začátku roku 2016
bylo nalezeno na silnici tělo vydry říční. Odborníci přitom varují, že
nárůst mortality může do budoucna vést až ke kolapsu celé vydří
populace. „*Podle našich údajů je sice populace vydry nyní stabilní,
v posledních letech ale zaznamenáváme velký nárůst úmrtnosti vyder na
silnicích. Vezmeme-li navíc v úvahu prognózy dalšího nárůstu autodopravy
v ČR, přežití vydří populace je autodopravou významně ohroženo*,“ uvádí
Kateřina Poledníková z ALKA Wildlife.

Odborníci si jsou problému se silnicemi vědomi, a proto u nás
v současnosti probíhá intenzivní kontrola vybraných úseků a míst, kde
vydry na silnicích uhynuly. Takto vzniká mapa rizikových míst pro vydru
říční v celé ČR. Z kontrol těchto míst vyplývá, že v 83 % je reálné
silnici či její okolí upravit tak, aby k dalším úmrtím nedocházelo.
„*Často se jedná o velmi drobné úpravy či investice, například
pročištění existujícího propustku pod silnicí nebo instalaci dřevěné
lávky či betonové lavice v podmostí*,“ upřesňuje Kateřina Poledníková.

„*Rádi bychom, aby se tímto problémem začali zabývat správci silnic
a orgány ochrany přírody. Informace o tom, ve kterých místech vydry na
silnicích umírají a kde je potřeba provést stavební či jiné úpravy, jsme
proto zveřejnili v on-line mapové aplikaci [www.vydrynasilnici.cz][1]
a doufáme, že lepší informovanost o tomto problému povede i k jeho
efektivnímu řešení*,“ uzavírá Kateřina Poledníková.

**Kontakt:**

Kateřina Poledníková, ALKA Wildlife, [606 598 903](tel:+420-606-598-903),
[katerina.polednikova@alkawildlife.eu](mailto:katerina.polednikova@alkawildlife.eu)

*Vydra uhynulá na silnici č. 52 z Brna do Vídně. Silnice vede po hrázi
horní nádrže v. n. Nové mlýny. Jedná se o nejrizikovější místo pro vydry
z pohledu silnic v České republice.*  
![](/uploads/P5310050_610.JPG)

*Poslední kroky. Stopy vydry v bahně na kraji silnice, kousek dál leželo
tělo. (5. 2. 2016 Slavětice)*  
![](/uploads/DSCN1261_610.JPG)


[1]: http://www.vydrynasilnici.cz
