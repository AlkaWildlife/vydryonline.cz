---
title: Kompletní oplocení
listed: true
position: 4
layout: two_columns_page
image: "/uploads/IMG_0157_610.JPG"
---
Další možností vhodnou v případě sádek, menších rybníků v intravilánu
nebo na okraji obce, je oplocení celého rybníka. Plot musí být velmi
dobře postaven, nutné je zapuštění plotu do země, aby ho vydra
nepodlézala, nepodhrabala. Je potřeba také dobře upravit plot v místě
přítoku a výtoku. Kilometry plotu jsou k ničemu, když je v něm i jen
jedna malá díra, kterou se vydra dostane dovnitř a ven. Vydra je
predátor, tedy zvíře chytré a přizpůsobivé. Pokud díru najde, bude ji
využívat opakovaně. V zimě je pak nutné pamatovat na sněhové závěje,
které často vydře oplocený rybník zpřístupní tím, že sníží účinnou výšku
plotu. Plot je možné zhotovit ze svařovaného pletiva s umělohmotnou
povrchovou úpravou, velikost ok 5 x 5 cm. Pletivo musí být zapuštěno
alespoň 20 cm pod zem a s výškou nad zemí optimálně 1 metr.

![](/uploads/IMG_0147_610.JPG)

*Ani na přítoku a výtoku z rybníka nesmí být plot přerušen.*

Důležitá je kontrola a údržba. Vysoká je počáteční investice. Pokud je
ale plot dobře postaven, funguje dobře a ztráty způsobené vydrou jsou
nulové. Z tohoto pohledu se vyplatí zejména u rybníků, kde se chová
cenná ryba. 

 Souhrnně účinnost opatření je velmi vysoká, ale opatření je náročné
finančně i časově. Nehodí se na všechny rybníky z praktického hlediska a
z principu není vhodný ve volné krajině.
