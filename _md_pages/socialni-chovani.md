---
title: Chování
permalink: "/vydra/o-vydre/socialni-chovani"
image: "/media/vydry12_610.jpg"
published: true
listed: true
position: 3
layout: two_columns_page
---
Vydra říční je primárně samotářský živočich. V závislosti na kapacitě
prostředí je území využíváno jedním nebo více jedinci. Jedinci stejného
pohlaví se vzájemně vyhýbají a kromě rodinných skupin tvořených matkou
s mláďaty nevytvářejí vydry žádné sociální skupiny. Výjimku tvoří období
s nízkou dostupností potravy, kdy může docházet ke kumulaci několika
jedinců lovících na jednom místě.

![](/media/IMG_6402_300.JPG){: .wysiwyg-float-left}Vydry spolu
komunikují především pomocí pachových značek. Ty jsou tvořeny především
trusem, ale také močí a výměšky análních žláz. Pachové značky jsou často
ukládány na nápadných místech: při soutocích, pod mosty nebo na výrazné
kameny.

<div class="clearfix"></div>

![](/media/obrazek_3a_300.jpg){: .wysiwyg-float-left}Jediným obdobím
v roce, kdy dochází k aktivnímu vyhledávání obou pohlaví, je doba
námluv. Brzy po páření ale samec samici opouští a veškerá péče o mláďata
tak závisí na ní. Pohlavní dospělosti dosahují samice přibližně ve
24. měsíci věku; v případě samců je to kolem 18 měsíců. Říje se u samic
opakuje po celý rok, přibližně v měsíčním intervalu, mláďata se tedy
mohou rodit celoročně. Většina mláďat se ale v naší krajině rodí
v květnu až v srpnu, tedy v době největší dostupnosti potravy. Doba
březosti trvá 59–63 dní a samice rodí 1–3 slepá mláďata. V prvních dnech
po porodu musí matka mláďata zahřívat kvůli nedokonalé termoregulaci. Ve
věku 2 měsíců poprvé opouštějí noru, seznamují se s vodou a začínají se
učit lovit. Mláďata zůstávají s matkou do věku osmi měsíců až jednoho
roku, kdy se postupně osamostatňují, matku opouštějí a hledají si svůj
vlastní domovský okrsek.

Vydry obvykle využívají poměrně velká území. Vydra je vysoce adaptabilní
živočich a rozloha využívaného území se mění v závislosti na mnoha
faktorech: pohlaví, věku a sociální pozici jedince, a kvalitě biotopu
(množství dostupné potravy, dostatek úkrytů a míst k odpočinku). Rozloha
využívaného území se může pohybovat od několika km<sup>2</sup> až po
několik desítek km<sup>2</sup>. V rámci domovských okrsků jsou některé
lokality využívány více než ostatní. Území využívaná podél řek mají
lineární charakter. V rybničních oblastech vydra využívá jako zdroj
potravy několik rybníků, které pravidelně obchází. Využívané území má
spíše plošný charakter a jeho rozloha závisí na koncentraci a úživnosti
vodních ploch v krajině.

![](/media/telem_300.JPG){: .wysiwyg-float-left}Velikost domovských
okrsků byla na našem území dlouhodobě sledována pomocí telemetrie
(dálkové sledování zvířat s vysílačkou) volně žijících jedinců
v rybníkářské oblasti Českomoravské vrchoviny. Domovské okrsky
telemetrovaných jedinců se v mnoha ohledech značně lišily. Celková
plocha domovských okrsků sledovaných jedinců kolísala od
2,6 km<sup>2</sup> do 27,3 km<sup>2</sup>. Jednotlivé okrsky zahrnovaly
8–24 rybníků (průměrně 18) s celkovou plochou 10–22 hektarů. Během
jediné noci sledovaní jedinci buď nenavštívili žádný rybník a zůstali
celou dobu aktivity na tocích, nebo lovili na jediném rybníku, anebo za
noc navštívili rybníků několik. Maximální množství rybníků navštívených
za jedinou noc kolísalo mezi 5–13. Z hlediska velikosti domovského
okrsku to znamená, že vydry navštíví během jediné noci až polovinu
rybníků zahrnutých v domovském okrsku. V průměru však za jednu noc
navštíví jedna vydra tři rybníky.

<div class="clearfix"></div>

![](/media/obrazek_2_610.jpg)

*Domovské okrsky telemetricky sledovaných vyder na Českomoravské
vrchovině: zelené odstíny = samci; červené = samice*
