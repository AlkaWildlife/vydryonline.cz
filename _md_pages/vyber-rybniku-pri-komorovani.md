---
title: Výběr rybníků při komorování
listed: true
position: 7
long_title: Výběr rybníků pro komorování
layout: two_columns_page
---
V případě, že vlastníte více rybníků, je poměrně dobře účinným opatřením
nenasazovat pro zimní období ryby do rybníků, kde často dochází k velkým
škodám. Škody na jednotlivých rybnících nejsou stejné. Ke škodám v
zimním období dochází často každoročně na stejných rybnících, protože na
těchto rybnících mají vydry z různých důvodů jednodušší přístup ke
komorujícím rybám. Silný přítok u malých rybníků, vrchem odtékající voda
na odtoku, přítok teplé odpadní vody ze zástavby, nory v březích
(zejména u břehů s deponiemi či olšemi a břízami) - to vše vytváří
přístupové cesty pod led k rybám. Pak už jen záleží na vzdálenosti
tohoto přístupového bodu ke komorujícím rybám - jestli vydra od
přístupového bodu dokáže k těmto rybám doplavat a vrátit se zpět bez
nadechnutí. V zimním období tak dochází k tomu, že vydry se více zdržují
u rybníků, kde mají daleko lepší přístup k potravě. Pokud tedy tyto
rybníky nebudete používat jako komorové, celkově tím snížíte přístup
vyder k potravě.
