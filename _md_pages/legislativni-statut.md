---
title: Legislativní status
permalink: "/vydra/o-vydre/legislativni-statut"
long_title: Legislativní status vydry říční
published: true
listed: true
position: 5
layout: two_columns_page
---
#### Status vydry říční

Vydra říční je chráněným druhem z pohledu české legislativy
i mezinárodních úmluv:

**Prováděcí Vyhláška č. 395/1992 Sb. Zákona č. 114/1992 Sb., o ochraně
přírody a krajiny**: vydra říční je zařazena mezi zvláště chráněné
druhy živočichů v kategorii „druh silně ohrožený“.

**IUCN Red List**: vydra říční je zařazena mezi „druhy téměř ohrožené“
(Near threatened – NT), populační trend: klesající

**Směrnice č. 92/43/EEC, o ochraně přírodních stanovišť, volně žijících
živočichů a planě rostoucích rostlin**: vydra říční zařazena v příloze
II (Druhy živočichů a rostlin v zájmu společenství, jejichž ochrana
vyžaduje vyznačení zvláštních území ochrany) a v příloze IV (Druhy
živočichů a rostlin v zájmu společenství, které vyžadují přísnou
ochranu).

**Úmluva o mezinárodním obchodu ohroženými druhy volně žijících druhů
živočichů a planě rostoucích rostlin** (CITES; Washingtonská konvence):
vydra říční zařazena v příloze č. 1.

**Úmluva o ochraně evropských planě rostoucích rostlin, volně žijících
živočichů a přírodních stanovišť** („Bernská úmluva“): vydra říční
zařazena v příloze č. 2.

Nepřímo chrání vydru říční i **Úmluva o mokřadech** majících mezinárodní
význam především jako biotopy vodního ptactva, neboli „Ramsarská úmluva“
(zajišťuje především ochranu biotopů vydry, jako druhu, který je
součástí mokřadních ekosystémů).

#### Lov vyder

Lov vydry říční je zakázán:

Zákon č. 114/1992 Sb. o ochraně přírody a krajiny, § 50:

> *Základní podmínky ochrany zvláště chráněných živočichů:*
>
> ***(1)*** *Zvláště chránění živočichové jsou chráněni ve všech svých
> vývojových stádiích. Chráněna jsou jimi užívaná přirozená i umělá
> sídla a jejich biotop. Vybrané živočichy, kteří jsou chráněni
> i uhynulí, stanoví ministerstvo životního prostředí obecně závazným
> právním předpisem.*
>
> ***(2)*** *Je zakázáno škodlivě zasahovat do přirozeného vývoje
> zvláště chráněných živočichů, zejména je chytat, chovat v zajetí,
> rušit, zraňovat nebo usmrcovat. Není dovoleno sbírat, ničit,
> poškozovat či přemisťovat jejich vývojová stádia nebo jimi užívaná
> sídla. Je též zakázáno je držet, chovat, dopravovat, prodávat,
> vyměňovat, nabízet za účelem prodeje nebo výměny.*

Zákon č. 449/2001 Sb. o myslivosti, § 2:

> *Vymezení pojmů*
>
> *Pro účely tohoto zákona se rozumí*
>
> ***c)*** ***druhy zvěře, které nelze lovit*** *podle mezinárodních
> smluv, jimiž je Česká republika vázána a které byly vyhlášeny ve
> Sbírce zákonů nebo ve Sbírce mezinárodních smluv, nebo druhy zvěře,
> které jsou zvláště chráněnými živočichy podle zvláštních právních
> předpisů a nebyla-li k jejich lovu povolena výjimka podle těchto
> předpisů:*
>
> *- savci: bobr evropský (Castor fiber), kočka divoká (Felis
> silvestris), los evropský (Alces alces), medvěd hnědý (Ursus arctos),
> rys ostrovid (Lynx lynx), vlk euroasijský (Canis lupus),* ***vydra
> říční (Lutra lutra)***

V případě, že někdo loví nelegálně vydry pomocí nášlapných želez,
nebo-li čelisťových pastí či pomocí jedu (například karbofuranem)
porušuje kromě výše uvedených další zákony:

Zákon č. 246/1992 Sb. na ochranu zvířat proti týrání, § 14:

> *(1)* ***Je zakázáno*** *odchytávat nebo usmrcovat volně žijící
> zvíře:*
>
> ***a)*** *pomocí oka, tlučky, sítě, smyčky, pytláckého oka, harpuny
> nebo* ***čelisťových pastí*** *anebo pomocí obdobně zkonstruovaného
> zařízení,*
>
> ***b)*** *pomocí* ***jedovatých návnad a jedů*** *v jakýchkoliv
> formách včetně plynování a vykuřování*

Zákon č. 449/2001 Sb. o myslivosti, § 45:

> *(1) Lov zvěře smí být prováděn jen způsobem odpovídajícím zásadám
> mysliveckým, zásadám ochrany přírody a zásadám ochrany zvířat proti
> týrání.* ***Zakazuje se***
>
> *a) chytat zvěř do ok, na lep, do želez, do jestřábích košů, tluček a*
> ***nášlapných pastí*** *a pomocí háčků, chytat ondatry do vrší,*
>
> *b) lovit zvěř způsobem, jímž se zbytečně trýzní,* ***trávit zvěř
> jedem*** *nebo ji usmrcovat plynem*

**Použitím jedů, např. karbofuranu dochází i k porušení dalších předpisů
řešících používání chemických látek a jedů**: Zákon č. 157/1988 Sb.,
o chemických látkách a chemických přípravcích, Zákon č. 147/1996 Sb.,
o rostlinolékařské péči, Vyhláška č. 90/2002 Sb., kterou se stanoví
opatření k zabezpečení ochrany včel, zvěře a ryb při používání přípravků
na ochranu rostlin.


[1]: https://www.zakonyprolidi.cz/cs/1992-114#p50
[2]: https://www.zakonyprolidi.cz/cs/2001-449#p2
[3]: https://www.zakonyprolidi.cz/cs/1992-246#p14
