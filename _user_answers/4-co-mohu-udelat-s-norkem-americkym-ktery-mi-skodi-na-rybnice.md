---
title: Co mohu udělat s norkem americkým, který mi škodí na rybníce?
author: katerina-polednikova
date: 2016-03-20
categories:
- TODO Fix
- category: skody
- category: norek
---
Norek americký může na rybníce způsobovat i poměrně významné škody. A je
velmi těžké zjistit, kolik ryb na rybníce vyloví norek a kolik vydra. V
případě norka amerického není možné žádat o náhradu škod dle Zákona
115/2000 Sb., protože náhrady se vyplácí jen na škody způsobené zvláště
chráněnými druhy živočichů, a to norek americký není. Norek americký je
nepůvodní druh (pochází, jak název napovídá, z Ameriky) a do naší
přírody tedy nepatří. Bohužel za dlouhou dobu existence kožešinových
farem v Evropě postupně z uprchlíků vznikly životaschopné populace ve
volné přírodě. Jeho status v legislativě je však stále tak trochu
nedořešen. V současnosti dle Zákona o myslivosti není norek americký
řazen mezi druhy, které je možné obhospodařovat lovem, ale myslivecká
stráž je oprávněna jej usmrcovat (dle § 14, odst. 1f). Z toho
tedy plyne, že byste se mohli s jejich odstraněním obrátit na
mysliveckou stráž (stráž je ale oprávněna, ne povinna). V případě norka
určitě můžete snížit škody stejnými [opatřeními jako uvádíme pro
vydru](/vydra/vydra-a-skody/opatreni-ke-snizovani-skod){:
rel="nofollow"}.
{: .wysiwyg-text-align-justify}

